नेपाली कांग्रेसका केन्द्रीय सदस्य सुरेन्द्र पाण्डेले गोरखा क्षेत्र नम्बर २ बाट चुनाव लड्न पार्टीमा आवेदन दिएका छन्।पाण्डेले पार्टी क्षेत्रीय समितिमार्फत प्रतिनिधि सभातर्फ उम्मेदवार हुनका लागि बुधबार आवेदन दिएको क्षेत्रीय सभापति गोविन्द गुरूङले बताए।यो क्षेत्रबाट पूर्वप्रधानमन्त्री बाबुराम भट्टराई निर्वाचित हुँदै आएका छन्।२०७४ मा भएको चुनावबाट कांग्रेसकै समर्थनमा गोरखा २ मा तत्कालीन नयाँ शक्तिका अध्यक्ष बाबुराम भट्टराई निर्वाचित भएका थिए।यसपालि गोरखा २ अरूलाई नछाड्ने कांग्रेस नेता पाण्डे र गोरखाका स्थानीय नेता, कार्यकर्ताले बताइरहेका छन्। २०७४ मा बाबुरामलाई सहयोग गरेकोले यसपालि बाबुरामले छाड्नुपर्ने तर्क पनि कांग्रेस नेताहरूको छ।गोरखा कांग्रेसका नेताहरूले सभापति शेरबहादुर देउवालगायत कांग्रेसका शीर्ष नेताहरूलाई भेटेर यसपालि गोरखा २ अरू पार्टीलाई नछाड्न दवाव दिएका थिए। लामो समयदेखि गोरखा २ अन्य पार्टीलाई छाड्दा कांग्रेसका नेता तथा कार्यकर्ता असन्तुष्ट रहेको दाबी उनीहरूको थियो।बाबुराम भट्टराईले मंसिर ४ मा हुने चुनावमा गोरखा २ बाटै लड्ने तयारी गरिरहेका छन्। नेपाल समाजवादी पार्टीका अध्यक्षसमेत रहेका उनले चुनाव चिन्ह भने माओवादीको हँसिया हतौडा लिने भएका छन्।माओवादीसहित सत्ता गठबन्धनमा रहेका अन्य चार दलसँग चुनावी तालमेल गर्ने कांग्रेसले निर्णय गरेको थियो। सिट बाँडफाँट गर्दा गोरखा २ कसलाई पर्छ यकिन भइसकेको छैन।यस्तै समानुपातिकतर्फ गोरखा २ का लागि कांग्रेसका अरू नेताहरूले आवेदन दिए पनि प्रत्यक्षतर्फ पाण्डेलाई समर्थन गर्दै अरूले आवेदन दिएनन्।समानुपातिकतर्फ केन्द्रीय सदस्य अब्दुल सतार, निवर्तमान जिल्ला सभापति हरिबहादुर घले, नेताहरू अम्बिका न्यौपाने, गोमा ढकाल र पिताम्बर बडुले आवेदन दिएका छन्।कांग्रेसले एकताको सन्देश दिन पाण्डेलाई मात्रै एकल उम्मेदवारमा सिफारिस गरेको केन्द्रीय सदस्य अब्दुल सतार बताउँछन्। ‘गोरखा २ मा कांग्रेसबाट धेरै आकांक्षी थिए तर पार्टीमा एकताको सन्देश दिन उहाँको मात्रै एकल उम्मेदवारी सिफारिस भएको हो,’ केन्द्रीय सदस्य सतारले सेतोपाटीसँग भने।साथै गोरखा १ मा प्रत्यक्षतर्फ उम्मेदवार हुन केन्द्रीय सदस्य चीनकाजी श्रेष्ठ, गण्डकी प्रदेश कांग्रेस महामन्त्री किरणबाबु श्रेष्ठ, गोरखा नगरपालिकाका निवर्तमान मेयर राजनराज पन्त, महासमिति सदस्य राजेन्द्र बजगाईं, महाधिवेशन प्रतिनिधि देवेन्द्र वाग्ले, तुलराम दाहाल, रामकृष्ण लामिछाने, जानुका अधिकारीले आवेदन दिएका छन्।चीनकाजी २०७४ मा पनि गोरखा १ बाट उठेर पराजित भएका थिए।यस्तै गोरखा १ मा समानुपातिकतर्फ जगत बराम, युवराज बस्ताकोटी, जीवनप्रेम श्रेष्ठ, रजनी मियाँ र शोभा भट्ट खनालले आवेदन दिएका छन्। अब क्षेत्रीय समिति बैठक बसेर उम्मेदवार जिल्लामा सिफारिस गर्ने, जिल्लाले प्रदेश र प्रदेशले केन्द्रमा सिफारिस गर्ने विधानको व्यवस्था छ।"
